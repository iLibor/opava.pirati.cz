---
layout: post
category: CLANKY
title: 'Opavští Piráti chtějí zarazit nevýhodný prodej fotbalového klubu i vystěhování nájemníků z městského domu'
date: 2018-11-02T12:00:00.000Z
author: Jakub Dedek
authorId: jakub.dedek    # uid nekoho z _people
image: posts/opava_dum.jpeg
tags:
  - opava
  - fotbal
  - bydlení
  - hospodaření
---

26.10.2018, Opava: Pirátští zastupitelé chtějí v rámci nově vzniklé koalice v Opavě zvrátit prodej většinového podílu fotbalového klubu Slezský FC v hodnotě 50 milionů korun. Město ho chtělo prodat dubajské společnosti **Group Privee & Cie Limited**. Svolalo kvůli tomu mimořádné zastupitelstvo  jen den před volbami, na což upozornili nejen opavští Piráti, ale i Transparency International. Podobně se novopečení pirátští zastupitelé v Opavě postaví také za obyvatele městského bytového domu na Horním náměstí. Ty chtělo původní vedení města vystěhovat a bytové domy zbourat nebo celkově zrekonstruovat pro *„lukrativní nájemce,“* byť již byla zpracovaná projektová dokumentace na výměnu oken a zateplení.

<hr>

## Opavský fotbal

Prodej fotbalového klubu byl schválen zastupitelstvem i přes námitky pirátských a některých dalších zastupitelů, že jsou nuceni jednat pod tlakem. Na to upozornila také Transparency International. *„Situace, kdy je svoláno mimořádné zastupitelstvo den před volbami, aby schválilo smlouvu s partnerem s nejasným vlastníkem, je značně kontroverzní, vzbuzuje řadu otázek a málo důvěry,"* stojí v otevřeném dopise mezinárodní protikorupční organizace.

*„Zájemce je nedůvěryhodný, visí na něm několik exekucí a navíc není dohledatelná vlastnická struktura investora. Celé to působí dojmem, že jde o zahraničního investora pouze na papíře. Požadovali jsme vždy jen transparentní jednání a obezřetnost dle principů dobré správy. Nic víc, nic míň. “* uvedla již dříve pirátská zastupitelka Hana Brňáková.

Bohužel zásady dobré správy nevyhrály a bývalé zastupitelstvo rizikový prodej schválilo. Opavský fotbal potřebuje partnera, avšak seriózního. Původní investor nesložil do dnešního dne peníze, které jsou podmínkou k podpisu smlouvy. To naštěstí nechává celou situaci otevřenou a smlouva kvůli nesplnění podmínek nemusí být vůbec uzavřena.

## Bytové domy na Horním náměstí

Podle Hany Brňákové (Piráti & Opavané) je nutné znovu zhodnotit všechny rozběhlé projekty. Situace kolem rekonstrukce bytového domu se vyvíjela více než podivně. Nájemníkům byla slíbena výměna oken a zateplení,obdobně jak tomu bylo u dalších bytových domů na Horním náměstí a následně na ulici Mezi trhy. Byla zpracována kompletní projektová dokumentace, financování mělo běžet s dotační podporou. Náhle došlo k zvratu investičního záměru, kdy se tuto skutečnost nájemníci dozvěděli prostřednictvím místního tisku prostřednictvím  informace interpretované  jako výstup z oficiální  tiskové konference vedení města. Obyvatelé domu se marně dožadovali seriózního vysvětlení ze strany vedení města.Tím celá záležitost více a více eskalovala. V konečném důsledku Radnice nabídla současným nájemníkům přestěhování, nicméně kapacita volných městských bytů pro všechny stávající nájemníky je nedostatečná.

Celá přestavba byla kontroverzní také z hlediska zpracování návrhu pro realizaci nenadálé investiční akce. Byl vybrán starý návrh, který se v soutěži umístil jako druhý. Jeho autorem je údajně architektonická kancelář manželky stávajícího hlavního architekta města. Nicméně skončilo volební období, nastává zima a obyvatelé dále bydlí v domě bez zateplení a s okny, kterými silně profukuje a nejdou pořádně otevřít, či zavřít. *„Je třeba zajistit výměnu oken a zateplení bytového domu na Horním náměstí, a zajistit tak obyvatelům důstojné podmínky k bydlení. Stav oken a rozsah plísní tvořících se na zdech bytů, lze považovat za havarijní, byť současně došlo k renovaci sklepních prostor vč. podlah a elektrických rozvodů, k opravě výtahů a výmalbě chodeb. Naše představa o péči řádného hospodáře a nakládání s obecním majetkem, včetně způsobu komunikace s občany  je jiná“* upřesnila Hana Brňáková postoj Pirátů.
- - -
