---
layout: post
category: CLANKY
title: 'Opavská kultura…za 500?'
date: 2018-08-12T15:21:23.824Z
author: 
image: posts/oko.jpg
tags:
  - kultura
  - na-slovíčko-Piráte
---

Slezskou přehřátou metropolí proběhla zpráva, že nám pan primátor vybral krizové řízení, které minimálně do voleb uklidní rozbouřené vlny opavských kulturních vod. 
Už jsme si zvykli, že v Opavě je zavedeným zvykem vybírat vedení městských organizací a firem vždy dle politických nálad a vazeb, pan primátor však v kauze OKO našlapuje opatrně, vědom si toho, že před volbami je nutno vyhnout se případným polemikám. A tak v případě „dobrovolné rezignace“ ředitelky Hynarové opět nelenil a jak je jeho dobrým zvykem, pozval nejprve na osobní schůzky větší část zastupitelů,
aby opatrně a po svém obeznámil zástupce města s tím, že paní ředitelka je ve skutečnosti už vyčerpaná. 

[Tisková zpráva města z 8.8.2018](http://www.opava-city.cz/cs/opavskou-kulturni-organizaci-povede-nova-reditelka) oznamuje, že od 1.9.2018 směr opavské kultury vytýčí Mgr. Bc. Marcela Mrózková Heříková. Nová paní ředitelka, zdá se, dle uvedeného v jejím představení, jako osoba kompetentní. Svěží vánek z Ostravy, kde působí, by mohl uklidnit opavskou kulturní bouři. Kromě uvedených zkušeností z oblasti kultury, dramaturgie a vedení řady kulturních festivalů jí přijdou vhod i zkušenosti z kauzy kolem festivalu [Ekofilmu](https://www.novinky.cz/kultura/284960-filmari-bojkotuji-ekofilm-kvuli-podivnemu-chovani-ministerstva.html), který rozvířila Olga Sommerová. V tiskové zprávě dále chybí, možná nepodstatné, a to, že nová paní ředitelka je také aktivní členkou hnutí ANO, dokonce ostravská radní a co víc, asistentka ostravského poslance za hnutí Ano Ing. Josefa Hájka. Vážíme si ochoty kolegů z hnutí Ano přijímat i takové výzvy, jako je vedení Opavské kulturní organizace na dobu „do voleb“.

Tak nějak si myslíme, že po všech těch „škatulehejbejtese“ v městských organizacích, by bylo více než vhodné opomenout politické zájmy a zaměřit se na odbornost a transparentnost výběrových řízení. A nebyl by to pirát, kdyby čtenáři nepřipomněl pirátský návrh [Nominačního zákona](https://www.pirati.cz/assets/pdf/nominacni-zakon-vlastnicka-politika.pdf), který hodláme, modifikován pro potřeby komunální politiky, aplikovat i v našem městě.

A na závěr: Cuius regio, eius religio
