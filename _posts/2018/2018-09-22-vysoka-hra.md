---
layout: post
category: CLANKY
title: 'Vysoká hra (fotbalová) ?'
date: 2018-09-22T15:21:23.824Z
author: Andreas Drastík, Karel Záleský, Jan Štěrba, Pavel Gazda
authorId: 
image: posts/fotbal.jpg
tags: 
 - fotbal
 - SFC
 - Opava
---
Vážení spoluobčané, v posledních dnech a týdnech se po internetu šíří nepravdivé informace, které mají cíleně poškodit naši volební stranu Piráti a Opavané. Jednou z nich jsou nepravdivá tvrzení, kde je nám někým podsouváno, že údajně blokujeme vstup nového investora do SFC. Důrazně se ohrazujeme vůči podobným lžím, které jsou vytvářeny zcela účelově ve snaze odvést pozornost od skutečných viníků současného stavu v klubu. Nikdy jsme žádná jednání ohledně vstupu nového investora neblokovali. Jsme s našimi 2 zástupci v současném zastupitelstvu v postavení, kdy nemáme přístup k důležitým informacím, co se v klubu děje. Odpovědi na řadu otázek nenajdete u nás, ale výhradně u současného vedení SFC a zástupců města v dozorčí radě. Jen oni vědí, jaký je skutečný stav věcí a kam se SFC ubírá. Z našeho uskupení nikdo neví, s kým dotyční pánové jednají. I my sledujeme s nadějí jejich přes rok trvající opakovaná ujišťování, že vedou  jednání s údajnými investory, kteří jsou připraveni klub převzít a finančně zajistit. Jediným hmatatelným výsledkem je však skutečnost, že tahle hra na naději připomíná už jen špatný román. Poslední události v klubu to jen potvrzují. 

Pro připomenutí. Vedle možného prodeje klubu neznámému čínskému investorovi o žádném jiném investorovi současní zastupitelé nikdy nehlasovali. Vzpomeňte si, jak to tehdy dopadlo. Údajný čínský investor byl skrytý za pochybnou švýcarskou slupkou. Co zastupitelům pro zodpovědné rozhodnutí chybělo, byly jakékoliv informace o investorovi a finanční záruky, že na to má. A právě neblahá zkušenost z „prodeje“ údajnému čínskému majiteli, který nesplnil žádnou z podmínek výběrového řízení, nás utvrzuje v tom, že skutečný investor musí být především důvěryhodný a dostatečně solventní, aby zajistil koexistenci a rozvoj Slezského fotbalového klubu v Opavě.

Co nás velmi mrzí je skutečnost, že i přes velký dostatek času nebylo vedení radnice schopno s předstihem zajistit klubu zhotovení vyhřívaného trávníku, ač bylo dlouho dopředu předvídatelné, že Opava ligu vybojuje a vyhřívaný trávník bude nutný. Současný azyl v Brně stojí všechny mnoho peněz a věrné fanoušky kromě toho taky času a nervů z nepřehledné situace. Místo toho, aby se skuteční viníci omluvili a z vyplýtvání mnoha milionů navíc z rozpočtu města vyvodili osobní zodpovědnost, jali se prostřednictvím několika jedinců rozšiřovat na všechny strany falešné informace, že za vše může menšinová opozice včetně Pirátů. Taková fráze se vždy hodí, když je třeba zakrýt vlastní přehmaty. A přehmat je to opravdu velký. Ztráta v řádech milionů zaplacená všemi zúčastněnými není jen tak.

Můžeme Vás všechny ubezpečit, že My, Piráti a Opavané, budeme i nadále podporovat mládežnický sport ve městě ve všech sportovních odvětvích včetně rozvoje výkonnostního a vrcholového sportu. Je pro nás důležité, aby podmínky této podpory byly pro sportovní kluby nastaveny jasně, spravedlivě a zodpovědně s přihlédnutím k náročnosti, výkonnostním aspektům a reprezentaci města. SFC vnímáme jako jeden z pilířů sportovního prostředí Opavy a my takové pilíře rozhodně bourat nebudeme. Jedním z hlavních bodů našeho programu je transparentnost v hospodaření města a jeho podřízených organizací, kterým SFC momentálně je. Jdeme do předvolebního boje s tím, že nemáme co skrývat. Žádné mlžení od nás nečekejte! Všichni si zasloužíme mít důležité informace z klubu, i když zrovna nejsou populární. Je i našim velkým přáním, aby se skutečný investor pro klub brzy našel a v městských sadech opět zavládla vítězná euforie. Taky si někteří pamatujeme éru Kaučuku, kdy jsme společně sdíleli radost z první výhry nad Spartou. Těšíme se na okamžiky, kdy podobnou euforii budeme moct na stadionu zažívat znovu.




