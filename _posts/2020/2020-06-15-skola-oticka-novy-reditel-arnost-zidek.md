---
layout: post
category: CLANKY
title: 'Opavští radní vybrali nového ředitele základní školy v Otické'
date: 2020-06-15T08:00:00.000Z
author: Jana Ožanová
image: posts/arnost-zidek.jpg
tags:
  - Opava
  - Vzdělávání
  - Arnošt-Žídek
  - Hana-Brňáková
---

Ostrava, 15. června 2020 – **Základní školu Otická v Opavě nově povede Arnošt Žídek. Zkušený pedagog učil na základní i střední škole, 20 let přednáší také na katedře matematiky a deskriptivní geometrie na Vysoké škole báňské - Technické univerzitě Ostrava, kde navíc spoluzakládal centrum pro výuku matematiky Math Support Centre.**

<hr />

> „Základní škola Otická je mimořádná škola. Jistě ne náhodou se zdejší žáci 9. tříd umístili ve SCIO testech z matematiky mezi 5 % nejlepších v Česku. Je mi ctí stát se ředitelem právě této školy a vést tak skvělý pedagogický sbor. Zároveň mě ale mrzí okolnosti, které mému jmenování předcházely a rád bych se zasloužil o stabilizaci situace tak, abychom mohli všichni společně dál v klidu pracovat a věnovat se dětem,”

říká Arnošt Žídek.

Do výběrového řízení na nového ředitele se přihlásilo pět zájemců. Z nich poté odborná komise vybrala tři nejlepší, ti postoupili do druhého kola. Komise nejlépe ohodnotila Kateřinu Staňkovou, která již na zmíněné škole působí, druhý byl Arnošt Žídek a třetí skončila rovněž stávající členka pedagogického sboru ZŠ Otické Pavla Staňková.

Rada města si minulý týden tři nejlepší kandidáty pozvala, aby osobně představili svou vizi dalšího fungování školy a odpověděli na doplňující dotazy radních. Po této prezentaci se Rada většinově rozhodla i přes jiné doporučení výběrové komise jmenovat právě Arnošta Žídka.

> „Rozhodnutí odborné komise má pro Piráty velkou váhu, i když je pouze doporučující. Rada by ho tedy měla ve většině případů respektovat. Jelikož je to navíc náš kandidát do krajských voleb, všichni pirátští radní nahlásili podjatost a nehlasovali, přestože o jeho odborných schopnostech nepochybujeme. Většina radních pak rozhodla v jeho prospěch. Roli zde sehrálo to, že není nikterak zainteresován do existujících osobních vazeb na škole a očekává se, že přispěje ke zklidnění atmosféry a udržení kvalitních výsledků školy s matematickým zaměřením,“

vysvětluje náměstkyně primátora Hana Brňáková (Piráti).

Na základní škole a gymnáziu Arnošt Žídek ukončí pedagogickou činnost k 30. červnu, podal již také žádost o konec pracovního poměru na VŠB-TUO Ostrava. Nemělo by tedy dojít k žádné kolizi s nástupem na opavskou školu.

---

Úvodní obrázek zdroj: Jaroslav Kocián - použito s laskavým svolením autora.

- - -
